# "Stones" game in Python

### Εισαγωγή - περιγραφή του παιχνιδιού
Το παιχνίδι “stones” είναι ένα επιτραπέζιο παιχνίδι, τύπου τρίλιζας το οποίο παίζεται από δύο παίκτες σε ένα ταμπλό 3Χ3 με 9 υποδοχές (θέσεις). Ο κάθε παίκτης έχει 3 πιόνια (πέτρες) ίδιου χρώματος (τα χρώματα των δύο παικτών είναι διαφορετικά). Μετά από κλήρωση, ο ένας από τους δύο παίκτες τοποθετεί τα πιόνια του σε τρεις θέσεις του ταμπλό που επιλέγει αυτός, με τον περιορισμό ότι τα πιόνια δεν σχηματίζουν ευθεία γραμμή (τρίλιζα). Ακολούθως, ο δεύτερος παίκτης τοποθετεί και τα δικά του πιόνια με τον ίδιο περιορισμό. Κατόπιν, ξεκινάει το παιχνίδι, όπου ο παίκτης που “έστησε” τα πιόνια του πρώτος μετακινεί ένα πιόνι σε μία γειτονική άδεια θέση στο ταμπλό. Ακολουθεί μία μετακίνηση από το δεύτερο παίκτη και το παιχνίδι συνεχίζεται. Στόχος του κάθε παίκτη είναι να σχηματίσει τρίλιζα και εκείνος που θα το καταφέρει πρώτος κερδίζει το παιχνίδι.
### Ζητούμενα εργασίας
Καλείστε να γράψετε ένα πρόγραμμα το οποίο σχεδιάζει και τυπώνει ένα ταμπλό, ζητάει από τους παίκτες να τοποθετήσουν τα πιόνια τους και κατόπιν ζητάει από τον κάθε παίκτη (εναλλάξ) να κινήσει ένα πιόνι του, έως ότου κάποιος σχηματίσει τρίλιζα, οπότε ανακοινώνεται και ο νικητής.
Ο παίκτης που θα ξεκινήσει (παίκτης 1 ή παίκτης 2) αποφασίζεται μετά από κλήρωση. Για την κλήρωση, μπορείτε να χρησιμοποιήσετε τη συνάρτηση randint() από το module random.
Αφού τυπωθεί το άδειο ταμπλώ, ζητείται τρεις φορές από τον 1ο κατά σειρά παίκτη να τοποθετήσει πιόνια. Εφόσον δεν χρησιμοποιούμε γραφικό περιβάλλον, η τοποθέτηση γίνεται με συντεταγμένες, όπου οι γραμμές συμβολίζονται με A, B, C και οι στήλες με 1,2,3. Δηλαδή η θέση στην 1η γραμμή και 1η στήλη είναι η Α1, η θέση στην 1η γραμμή και 2η στήλη είναι η Α2, κλπ.
Σε κάθε τοποθέτηση ελέγχεται η εγκυρότητα πριν εκτελεστεί. Άκυρη είναι μια τοποθέτηση σε θέση που δεν υπάρχει (δηλαδή ένα αλφαριθμητικό που δεν έχει 2 χαρακτήρες ή ένα αλφαριθμητικό που έχει δύο χαρακτήρες αλλά αυτοί δεν αντιστοιχούν σε έγκυρη θέση). Άκυρη είναι επίσης η τοποθέτηση σε ήδη κατειλλημένη θέση. Σε περίπτωση άκυρης τοποθέτησης, το πρόγραμμα ζητάει ξανά την τοποθέτηση από τον χρήστη.
Αφού τοποθετήσει τα πιόνια του επιτυχώς ο 1ος κατά σειρά παίκτης, το πρόγραμμα ζητάει το ίδιο για τον 2ο κατά σειρά παίκτη.
Κατόπιν, ξεκινάει το παιχνίδι. Παίζει πρώτα ο παίκτης που τοποθέτησε πρώτος. Το πρόγραμμα ζητάει την επόμενη κίνησή του υπό τη μορφή αλφαριθμητικού με 4 χαρακτήρες, όπου οι πρώτοι 2 είναι οι συντεταγμένες του πιονιού που βρίσκεται το πιόνι που θέλει να μετακινήσει οπ παίκτης και οι επόμενοι 2 είναι οι συντεταγμένες της θέσης στην οποία θα μετακινηθεί το πιόνι. 
Και πάλι θα πρέπει να κάνετε έλεγχο εγκυρότητας και να ζητάτε ξανά μία κίνηση αν είναι άκυρη. Εκτός από κινήσεις που δεν έχουν ακριβώς 4 χαρακτήρες ή δεν βγάζουν νόημα (π.χ. ’F34H’), άκυρες είναι οι κινήσεις από θέση που δεν έχει πιόνι ο παίκτης, σε θέση που είναι κατειλλημένη, ή σε θέση που δεν είναι γειτονική (γειτονικές είναι οι θέσεις που συνδέονται με μια γραμμή στο ταμπλό).
Το παιχνίδι συνεχίζεται έως ότου κάποιος από τους δύο παίκτες κερδίσει. Κατόπιν, το πρόγραμμα ρωτάει τους παίκτες αν θέλουν να ξαναπαίξουν και αν δώσουν ’Y’ ή ’y’ στην είσοδο το παιχνίδι ξαναρχίζει.
